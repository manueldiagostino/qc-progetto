\section{Introduzione}

L'identificazione dei bordi è una tecnica fondamentale nell'elaborazione delle
immagini, utilizzata per individuare i contorni degli oggetti e le variazioni di
intensità in una scena. Questa metodologia rappresenta una componente cruciale
in numerosi ambiti, dalla computer vision alla robotica, fino all'analisi medica
delle immagini. Nonostante i progressi significativi nell'elaborazione classica
delle immagini, l'aumento della risoluzione e della complessità dei dati visivi
ha portato a sfide computazionali sempre maggiori, rendendo spesso i metodi
tradizionali onerosi in termini di tempo e risorse.

Nei primi anni '60, i filtri di Sobel \cite{SobelFeldman1968IsotropicGradient} e
Prewitt furono introdotti come i primi metodi strutturati per il rilevamento dei
bordi. Entrambi basati su operatori convolutivi, questi algoritmi utilizzano
maschere discrete per approssimare il gradiente di intensità in un'immagine,
rilevando così variazioni significative nei livelli di grigio. Sebbene semplici
ed efficienti, essi risultano sensibili al rumore e con conseguente difficoltà
nel gestire bordi sfumati. Negli anni '80, l'algoritmo di
Canny~\cite{CannyPaper} rappresentò una svolta significativa grazie
all'introduzione di un approccio più sofisticato al rilevamento dei bordi;
ancora oggi, rimane uno tra i metodi più utilizzati. Con l'avanzare della
tecnologia e l'aumento della potenza computazionale, il rilevamento dei bordi ha
beneficiato dell'utilizzo di tecniche basate sull'intelligenza artificiale, come
le \emph{reti neurali convoluzionali} (CNN). Soltanto recentemente
l'elaborazione quantistica delle immagini ha iniziato a emergere come un campo
innovativo e promettente, aprendo la strada a potenziali accelerazioni
esponenziali.

In questo progetto sarà presentata un'applicazione del \emph{Quantum Hadamard
Edge Detection} (QHED) \cite{Yao_2017}. La Sez. \ref{sec:background}
offre una panoramica sulle attuali tecniche di
rappresentazione quantistica delle immagini e una disamina delle tecniche
utilizzate nell'esperimento. La Sez. \ref{sec:implementazione}
è invece dedicata all'implementazione della soluzione proposta,
utilizzando la libreria \texttt{Qiskit} \cite{Qiskit}. In ultimo, sono
analizzati i risultati (Sez. \ref{sec:risultati}).
